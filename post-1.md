## חתימה טובה

אמיר ואני הולכים לחתום בלשכת התעסוקה. עושים את זה ביום שלישי בתשע וחצי (אם כי אמיר מאחר כרגיל). מביני דבר הסבירו לנו שנתבקש לבוא כל שבוע לטקס החתימה באותו יום ואותה שעה. ויום שלישי נבחר בקפידה. אנחנו מגיעים באופניים וקושרים אותם בחוץ על הגדר כי יש רק ארבע עמדות יעודיות מול משרדי הממשלה. למובטלים כאמור יש אוטו. בעצם נדמה שלכולם יש אוטו. שניים. עוברים בידוק בטחוני בכניסה, עולים שתי קומות למעלה בדרגנוע ושמאלה עד הסוף פלוס עוד בידוק בטחוני מדוקדק יותר ועוד שתי קומות במעלית ועוד פניה לכיוון כלשהו פלוס שלט של לשכת התעסוקה. אין הרבה זכר לנוף שאמור כבר להיות די נחמד בגובה כזה. **חרדה-מהתנפצות-אל-ביורוקרטיה-רמה-6**. שני שומרים בלבוש של שב"כ. אינטראקציה ראשונה.

סלקציה. אמיר אקדמאי והוא מופנה לעמדה לאקדמאים. אני מופנה לעמדה 16 עם פתק שהסדרן מהשב"כ רשם עליו "16" בעט, לפקידה בשם ניקיטה. אמיר נעלם ואני מוצא בקושי את העמדה שלי כי כתוב עליה 16 אבל יושב שם גבר וזה מבלבל. מערכת התורים מהעתיד מסתכמת בדף ועט שתלויים על העמדה של ניקיטה פלוס תחזוקה קבוצתית מתמדת של דורשי העבודה. ניקיטה אפילו לא מסתכל ברשימה. הדף מלא אופי, אבל אפשר להבין ש"מירי" היא האחרונה בתור ואני רושם את עצמי מתחתיה. אני מחליט גם לאתר אותה באומץ בין האנשים, כלומר מדבר איתם, כלומר אינטראקציה-סוציאלית-רמה-8. תורך כדי האיתור מתעוררים קצת וויכוחי תורים, אבל נדמה שזה לא נוגע לי. שורת הכסאות הרשמית נמצאת כמה מטרים מאחור אבל כתוצאה מהעובדה שאנחנו מתחזקים את הרשימה ואף אחד לא סומך על אף אחד פה, התפתחה לה שורת כיסאות מאולתרת בקרבת העמדה של ניקיטה. אני יושב במקום לגיטימי מאחור אבל עירני מאוד.

אמיר חוזר ומספר שיש המון אקדמאים בתור. פתאום הוא נראה גבוה יותר ונקי. אני שונא אותו. התור אצל ניקיטה מתקדם בזריזות ואמיר הולך שוב. מירי נדרכת במקומה, היא זיהתה מישהו שזיהה מישהי שעכשיו נכנסה לניקיטה. הרעד עובר בכולנו כמו בדומינו. אף פעם לא הצלחתי לשים יותר מ10 דומינו בשורה בלי להפיל. זו משימה לאקדמאים.

אני נעמד ומשתין שתן סימון טריטוריה מטאפורי מסביב לעמדה כי מירי כבר אצל ניקיטה. הפרצוף של מירי דואג קצת והיא מהנהנת בהבנה למשמע משהו שאני לא שומע. יש לה שביס ופנים מאופרות מדי. היא קמה. אני מתקרב לעבר ניקיטה ואיתי עוד אחד עם כיפה שזז באסרטיביות. אני חושב שהלך עליי אבל איכשהו מוצא את עצמי בכיסא הכבוד. מחכה לאיזו צעקה או משהו אבל לא קורה כלום מאחורי.

ניקיטה מבקש תעודת-זהות. יש לי. הבאתי. עם ספח והכל. לא מובן מאליו. וגם טפסים. משכורות. מכתב פיטורין. הנה, קח ניקיטה, הבאתי הכל. תכננתי מראש. הוא מסביר לי שחודשיים עכשיו יחפשו לי עבודה "בתחום" מה שקוראים "עבודה מתאימה". ואחרי חודשיים אפשר להציע לי כל עבודה. אני מופתע ושואל אם זה לא צריך להיות בהתאם למשכורת האחרונה שלי. הוא אומר שלא ונדמה שהכעסתי אותו עם השאלה הזו. הוא מסביר שאני צריך לבוא בכל יום ראשון בין שמונה וחצי לעשר לחתום. אני מצניע את האכזבה שלי. מביני הדבר לא מבינים דבר. ניקיטה מכין לי פנקס ולוקח ממני עוד כל מיני פרטים שנדמה שהוא שולף לי ישירות מהמוח בלי שאני ממש בוחר לענות לו. מגיש לי את הפנקס ומשחרר אותי ללכת.

אמיר עוד לא סיים ואני הולך לשירותים להרגע וחוזר והוא עוד בתור. אני מחכה לו תקופת זמן כלשהי. את רוב הזמן אני מבלה בלהיות עצוב שאני לא אקדמאי ושאני צריך להגיע לכאן בחודשים הקרובים כל יום ראשון מוקדם מאוד בבוקר. אמיר מהנהן די הרבה. אני חושב שהוא מנסה להפנט את הפקיד. כשהוא מסיים הוא מספר לי שהכניסו אותו למאגר הביומטרי ורק אז אני מבין שאני לא משתתף במשחק מהעתיד של טביעת האצבע. אני צריך לעמוד בתור ולהגיע אל ניקיטה כל שבוע מחדש. *יבבה*.

אנחנו מחליטים למהר לביטוח לאומי ולהגיש תביעה. שם הכסף. זה לא אותו בניין אבל לא רחוק מדי. באופניים זה מהיר אבל שוב אין מספיק מקום לקשור אותם בחוץ. בפנים הבודקת הבטחונית מגלה לי שני כיסים בתיק שלא ידעתי שקיימים. אין שם נשק. הלובי מלא ורועש. ראשי סחרחר. אנחנו עומדים בתור קצר לפקידת מודיעין ומקבלים טפסים למילוי. היא מסבירה לנו שהגשת תביעות זה אצלה וזה נדמה מהיר. אני ואמיר ממלאים את הטופס ביחד, הוא שואל אותי שאלות ומתייעץ איתי, זה מעודד כי אני שוכח לרגע שהוא אקדמאי. אנחנו מסיימים יחד ומגישים את הטפסים לגברת נחמדה שעושה 20 דברים בבת אחת וטוענת בחיוך שהיא מולטיטאסקרית. היא מוציאה לי סיסמא ל"אינטרנט" כדי שאוכל לבדוק ב"אינטרנט" אם קיבלו את התביעה שלי. לאמיר יודיעו ב"סמס". כל הטפסים נכנסים למעטפה חומה ונזרקים לקרטון גדול עם עוד כ100 חבילות תביעה כאלה.

אמיר מזמין אותי לחומוס כפיצוי על זה שהוא איחר וחיכיתי לו למטה. אנחנו מדברים על איך נדפקתי שאני לא אקדמאי והוא מסביר לי מה "מביני דבר" מציעים לעשות כדי להתמודד עם "עבודות מתאימות" שמציעים לך שהן לא בדיוק מתאימות. אני כבר לא כל כך בטוח שאני רוצה להקשיב ל"מביני דבר", אבל אני מאזין בכל זאת ומתעניין. אני מחליט שאלך עם כל הסיפור הסוציאליסטי הזה איזו כברת דרך, אפילו אם יציעו לי "עבודה מתאימה", ומחליט לכתוב את הבלוג הזה.

יום שלישי, בוקר.
