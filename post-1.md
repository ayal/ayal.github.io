## חתימה טובה

אם-כן, אתמול הלכנו, אמיר ואני, לחתום בלשכת התעסוקה. עשינו את זה ביום שלישי בשעה עשר וחצי (אמיר איחר קצת) כי מביני דבר הסבירו לנו שנתבקש לבוא כל שבוע לטקס החתימה באותו יום ואותה שעה. הגענו באופניים וקשרנו אותם בחוץ על הגדר כי יש רק ארבע עמדות קשירת אופניים מול משרדי הממשלה. למובטלים יש אוטו. בידוק בטחוני בכניסה שתי קומות למעלה בדרגנוע ושמאלה עד הסוף, עוד בידוק בטחוני מדוקדק יותר ועוד שתי קומות במעלית ועוד פניה לכיוון כלשהו, שלט של לשכת התעסוקה. אין הרבה זכר לנוף שאמור כבר להיות די נחמד בגובה כזה, אני משער.. חרדה מהתנפצות אל ביורוקרטיה רמה 6 צבע כתום. שני שומרים עם וסטים של שב"כניקים מקבלים את פנינו.

סלקציה. אמיר אקדמאי והוא מופנה לעמדה לאקדמאים. אני מופנה לעמדה 16 עם פתק שהסדרן מהשב"כ רשם עליו "16" בעט, לפקידה בשם ניקיטה. אמיר נעלם ואני מוצא בקושי את העמדה שלי כי כתוב עליה 16 אבל יושב שם מישהו שהוא לא ניקיטה. מערכת התורים מסתכמת בפתק שיש לי ביד ובדף ועט שתלויים על העמדה על מנת שאנחנו נתחזק אותה בעצמנו. ניקיטה אפילו לא מסתכל ברשימה.. {יד לפרצוף}. הדף מלא אופי של אנשים. בכל מקרה, נדמה אני מבין ש"מירי" היא אחרונה ואני רושם באופי מתחתיה וגם מאתר אותה באומץ בין האנשים, כלומר מדבר איתם, כלומר אינטראקציה סוציאלית רמה 8. אני מאתר את מירי ומעורר קצת וויכוחי תורים קדמוניים אבל נדמה לי שזה לא נוגע לי. שורת הכסאות הרשמית נמצאת כמה מטרים מאחור אבל כתוצאה מהעובדה שאנחנו מתחזקים את הרשימה ואף אחד לא סומך על אף אחד פה, התפתחה לה שורת כיסאות מאולתרת בקרבת העמדה של ניקיטה. אני יושב מאחור.

אמיר חוזר ומספר שיש המון אקדמאים בתור. אני שונא את אמיר כי הוא אקדמאי. פתאום הוא נראה גבוה יותר ונקי יותר. זה מחרפן אותי ואני שמח שיש שם יותר לחץ מאצל ניקיטה. למעשה, נראה שהתור אצל ניקיטה מתקדם בזריזות. אמיר המשכיל הולך שוב ואני רואה שמירי נדרכת במקומה, היא זיהתה מישהו שזיהה מישהי שעכשיו נכנסה לניקיטה. הרעד עובר בכולנו כמו בדומינו. אף פעם לא הצלחתי לשים יותר מ10 דומינו בשורה בלי להפיל. אני אשאיר את זה לאקדמאים.

אני נעמד ומשתין שתן סימון טריטוריה מטאפורי מסביב לעמדה כי מירי כבר אצל ניקיטה. הפרצוף של מירי דואג קצת והיא מהנהנת בהבנה למשמע משהו שאני לא שומע. יש לה שביס ופנים מאופרות מדי. היא קמה. אני מתקרב לעבר ניקיטה ואיתי עוד אחד עם כיפה שזז באסרטיביות. אני חושב שהלך עליי אבל איכשהו מוצא את עצמי בכיסא. מחכה לאיזו צעקה או משהו אבל לא קורה כלום מאחורי.

"תעודת זהות". יש לי. הבאתי. עם ספח והכל. לא מובן מאליו. וגם טפסים. משכורות. מכתב פיטורין. הנה, קח ניקיטה, הבאתי הכל. אני שם על השולחן. הוא מסביר לי שחודשיים עכשיו יחפשו לי עבודה "בתחום" מה שקוראים "עבודה מתאימה". ואחרי חודשיים אפשר להציע לי כל עבודה. אני שואל אם זה לא צריך להיות תלוי במשכורת. הוא אומר שלא ונדמה שהכעסתי אותו קצת עם השאלה הזו. הוא מסביר שאני צריך לבוא בכל יום ראשון בין שמונה וחצי לעשר לחתום. אני מצניע את האכזבה שלי. מביני הדבר לא מבינים דבר. ניקיטה מכין לי פנקס ולוקח ממני עוד כל מיני פרטים שהוא שולף לי ישירות מהמוח בלי שאני ממש בוחר לענות לו. מגיש לי את הפנקס ותודה רבה אתה משוחרר.

אמיר עוד לא סיים ואני הולך לשירותים להרגע וחוזר והוא עוד בתור. אני מחכה לו תקופת זמן כלשהי. רוב הזמן אני עצוב שאני לא אקדמאי ושאני צריך להגיע לכאן בחודשים הקרובים כל יום ראשון בבוקר להשד יודע מה. אמיר כבר יושב ומקבל שירות של אקדמאים. הוא מהנהן די הרבה. אני חושב שהוא מנסה להפנט את הפקיד ששמו בטח לא ניקיטה. הוא מסיים ומספר לי בדרך החוצה שהכניסו אותו למאגר הביומטרי ורק אז אני מבין שאני לא משתתף במשחק של טביעת האצבע. אני צריך להגיע אל ניקיטה כל שבוע ולעמוד בתור.

אנחנו ממהרים החוצה. רעבים, אבל מחליטים למהר לביטוח לאומי להגיש תביעה. זה לא אותו בניין אבל לא רחוק מדי. באופניים זה מהיר אבל שוב אין מספיק מקום לקשור אותם בחוץ. בפנים אנחנו עוברים שוב בידוק בטחוני מדוקדק. הבודקת מגלה לי שני כיסים בתיק שלא ידעתי שקיימים. אין שם נשק. הלובי מלא ורועש. נדמה שכאן יש מערכת לניהול תורים. ראשי סחרחר. אנחנו עומדים בתור קצר לפקידת מודיעין ומקבלים טפסים למילוי. היא מסבירה לנו שהגשת תביעות זה אצלה וזה נדמה מהיר. אני ואמיר ממלאים את הטופס ביחד, הוא שואל אותי שאלות ומתייעץ איתי וזה מעודד כי אני שוכח לרגע שהוא אקדמאי מניאק. אנחנו מסיימים יחד ומגישים את הטפסים לגברת נחמדה שעושה 20 דברים בבת אחת וטוענת בחיוך שאם היא לא במצב שכזה היא לא מרוכזת. היא מוציאה לי סיסמא ל"אינטרנט" כדי שאוכל לבדוק ב"אינטרנט" אם קיבלו את התביעה שלי. לאמיר יודיעו ב"סמס". כל הטפסים נכנסים למעטפה חומה ונזרקים לקרטון גדול עם עוד כ100 חבילות תביעה כאלה. סיימנו להיום.

אמיר מזמין אותי לחומוס כפיצוי על זה שהוא איחר וחיכיתי לו למטה. אנחנו מדברים על איך נדפקתי שאני לא אקדמאי והוא מסביר לי מה "מביני דבר" מציעים לעשות כדי להתמודד עם "עבודות מתאימות" שמציעים לך שהן לא בדיוק מתאימות. אני כבר לא כל כך חושב שאני רוצה להקשיב ל"מביני דבר" יותר אבל אני מקשיב בכל זאת ומתעניין. אני מחליט שאלך עם העניין כברת דרך, אפילו אם יציעו לי עבודה, ומחליט לכתוב את הבלוג הזה.

יום רביעי, צהריים.
